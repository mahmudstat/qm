[
["index.html", "দুই শব্দে কোয়ান্টাম মেকানিক্স বই পরিচিতি লেখক পরিচিতি লেখকের কথা বই কিনতে", " দুই শব্দে কোয়ান্টাম মেকানিক্স আব্দুল্যাহ আদিল মাহমুদ 2021-01-01 বই পরিচিতি Figure 0.1: Quantum Mechanics: Symbolic Image বর্তমান পদার্থবিদ্যা দাঁড়িয়ে আছে দুটো তত্ত্বের ওপর। একটি সার্বিক আপেক্ষিকতা। আরেকটি কোয়ান্টাম মেকানিক্স। সার্বিক আপেক্ষিকতার কাজ মহাবিশ্বের বড় জগৎ নিয়ে। গ্রহ, নক্ষত্র, ছায়াপথ আর ব্ল্যাক হোলদের নিয়ে। আর কোয়ান্টাম মেকানিক্সের কাজ পরমাণুর ছোট্ট গহীনে। কাজ করে অণু ও পরমাণূ নিয়ে। কোয়ান্টাম মেকানিক্সের কথাবার্তাগুলো খুবই অদ্ভুত। শুনলে মনে হবে সায়েন্স ফিকশন। কোয়ান্টাম মেকানিক্সের জ্ঞান আয়ত্ত্ব করা যার তার কম্ম নয়। নোবেলজয়ী পদার্থবিদ রিচার্ড ফাইনম্যান তো বলেই দিয়েছেন, “আমি নিশ্চিন্তে বলতে পারি, কোয়ান্টাম মেকানিক্স কেউ বোঝে না।” তত্ত্বটি বলে, পর্যবেক্ষণের আগে বস্তুর অস্তিত্ত্ব থাকে না। একই জিনিস হতে পারে তরঙ্গ কিংবা কণা। বহু দূরে থেকেও দুটি কণা ভূতুড়ে উপায়ে একে অপরের সাথে যোগাযোগ করতে পারে। ভোজবাজির মতো হঠাৎ করে শূন্য থেকে হাজির হয়ে যেতে পারে কণারা। করতে পারে সংরক্ষণশীলতা নীতিকে লঙ্ঘন। কণারা চলে যেতে পারে দেয়াল ভেদ করে। এমনই সব কাণ্ড ঘটায় কোয়ান্টাম মেকানিক্স। কোয়ান্টাম মেকানিক্স কথাটা দ্বারা আসলে কী বোঝায় দেখি। কোনো ক্রিয়া-প্রতিক্রিয়ায় অংশ নিতে সক্ষম ন্যূনতম ভৌত স্বত্ত্বার নাম কোয়ান্টাম। যেমন, ফোটন কণা হলো আলোর একটি কোয়ান্টাম। মেকানিক্স অর্থ বলবিদ্যা বা গতিবিদ্যা। তাই কোয়ান্টাম মেকানিক্স সবচেয়ে ছোট ছোট কণাগুলোর গতি ও আচরণ নিয়ে কাজ করে। বাংলায় বলা যায় কোয়ান্টাম বলবিদ্যা বা কোয়ান্টাম গতিবিদ্যা। আবার কোয়ান্টাম ফিজিক্স বা কোয়ান্টাম পদার্থবিদ্যা বলেও ডাকা হয়। আবার বলা হয় কোয়ান্টাম থিওরি বা তত্ত্ব বলেও। লেখক পরিচিতি আব্দুল্যাহ আদিল মাহমুদ Figure 0.2: Translator পাবনা ক্যাডেট কলেজে পরিসংখ্যান বিভাগের প্রভাষক হিসেবে কর্মরত। এর আগে রিসার্চ অ্যাসিস্ট্যান্ট হিসেবে কাজ করেছেন ইঞ্জিনিয়ার্স অ্যান্ড অ্যাডভাইজরস লিমিটেড (EAL) প্রতিষ্ঠানে। ঢাকা বিশ্ববিদ্যালয়ের পরিসংখ্যান বিভাগ থেকে অনার্স ও মাস্টার্স ডিগ্রি অর্জন করেছেন। লেখালেখির সূচনা গণিত ম্যাগাজিন পাই জিরো টু ইনফিনিটির মাধ্যমে। কন্ট্রিবিউটর হিসেবে কাজ করেছেন প্রথম আলো পরিবারের মাসিক বিজ্ঞান ম্যাগাজিন বিজ্ঞানচিন্তায়। কিশোরআলো, ব্যাপনসহ বিভিন্ন ম্যাগাজিনে নিয়মিত লিখছেন গণিত, পরিসংখ্যান ও জ্যোতির্বিজ্ঞান নিয়ে। এছাড়া বিজ্ঞান বিষয়ে অনলাইনেও সক্রিয়ভাবে লেখালেখি করছেন। বাংলায় জ্যোতির্বিজ্ঞানকে জনপ্রিয়করণ ও সহজে উপস্থাপন করার জন্যে তৈরি করেছেন অনলাইন পোর্টাল বিশ্ব ডট কম। একই উদ্দেশ্যে পরিসংখ্যান ও ডেটা সায়েন্স নিয়ে তৈরি করেছেন Stat Mania। প্রিয় শখ: নতুন কিছু শেখা (বিশেষ করে গণিত ও জ্যোতির্বিজ্ঞান), প্রোগ্রামিং, ভ্রমণ ও রাতের আকাশ পর্যবেক্ষণ। পৈত্রিক নিবাস: লক্ষ্মীপুর সদর উপজেলার ঝাউডগী গ্রাম। লেখকের অনান্য বই অ্যা ব্রিফার হিস্ট্রি অব টাইম (২০১৭) (অনুবাদ, মূল স্টিফেক হকিং ও লিওনার্দ ম্লোডিনো) মহাবিশ্বের সীমানা (২০১৯) অসীম সমীকরণ (২০১৯) চন্দ্রজয়ের ৫০ বছর (২০২০) (প্রথিতযশা কয়েকজন লেখকের সাথে যৌথভাবে) ইমেইল: almahmud.sbi@gmail.com ওয়েবসাইট: mahmud.bishwo.com ফেসবুক: mahmud.sbi ছবি: সালমা সিদ্দিকা লেখকের কথা বই কিনতে বইটি এখনও অপ্রকাশিত। প্রকাশিত হলেই হার্ডকপি পাওয়া যাবে। রকমারিসহ বিভিন্ন অনলাইন সাইট থেকেও কেনা যাবে। "],
["intro.html", "ভূমিকা", " ভূমিকা "],
["quick-glance.html", "অধ্যায় 1 কোয়ান্টাম মেকানিক্সের অদ্ভুত জগৎ দ্বি-চির পরীক্ষা ও কণা-তরঙ্গের বহু রূপ অনিশ্চয়তা নীতি কোয়ান্টাম এনটেঙ্গেলমেন্ট কোয়ান্টাম ফ্লাকচুয়েশন সংরক্ষণশীলতা নীতির লঙ্ঘন কোয়ান্টাম টানেলিং পরিমাপের আগে অস্তিত্বহীন?", " অধ্যায় 1 কোয়ান্টাম মেকানিক্সের অদ্ভুত জগৎ ঊনবিংশ শতকের শেষের দশকগুলোতে বদলে যেতে শুরু করল আমাদের চেনা-জানা পৃথিবী। পরিবর্তনটা ঘটল বড়-ছোট দুই জগতেই। একদিকে ইথারের ধারণা বিলুপ্তি ও আলোর বেগের ধ্রুবতা ক্রমশ জন্ম দিল আপেক্ষিকতা তত্ত্বের। পৃথিবী ও মহাবিশ^ নতুন রূপে ধরা দিল মানুষের চোখে। সে এক বিস্ময় জাগানো রূপ। তবে তার চেয়ে বড় বিস্ময় হয়ে এল কোয়ান্টাম মেকানিক্স। আজব আজব ঘটনার জন্ম দিতে দুইটি তত্ত্ব যেন একে অপরের সাথে খেলায় মেতে ওঠল। নির্দিষ্ট সময় পরে দুই যমজের বয়স কম-বেশি হবে বলে আপেক্ষিতা যদি তাক লাগিয়ে দেয়, তবে আরও বেশি তাক লাগিয়ে দেবে একই কণার একই সাতে দুই আলাদা পথে চলার ঘটনা। কিংবা, বলা নেই, কওয়া নেই, হঠাৎ করে ভোজবাজির মতো শূন্য থেকে পয়দা হয়ে গেল আস্ত একটি কণা! এমন আরও নানান আজব ঘটনার জন্যে কোয়ান্টাম মেকানিক্স খুব বিখ্যাত। পদার্থবিদ রিচার্ড ফাইনম্যান তো বলেছিলেন, আমার মনে হয়, আমি নিশ্চিন্তে বলতে পারি, কেউই কোয়ান্টাম মেকানিক্স বোঝেন না। তত্ত্বের শুরু মোটামুটি ম্যাক্স প্ল্যাঙ্কের হাত ধরে। ঊনবিংশ শতকের মাঝামাঝি সময়ে কৃষ্ণবস্তুর বিকিরণ নিয়ে একটি সমস্যা ছিল বিজ্ঞান জগতে। সে সময় আলো বিদুৎ-চৌম্বকীয় তরঙ্গ হিসেবে পরিচিত ছিল। সব কিছু ব্যাখ্যা করা হত ম্যাক্সওয়েলের সমীকরণ দিয়ে। আলোকে নিছক তরঙ্গ ধরে নিয়ে। কিন্তু নতুন নতুন উপাত্তকে ব্যাখ্যা করতে ক্রমাগত ব্যর্থ হচ্ছিল ম্যাক্সওয়েলের সমীকরণগুলো। ১৯০০ সালের কথা। প্ল্যাঙ্ক তখন ম্যাক্সওয়েলের ছাত্র। পরীক্ষায় একটি প্রশ্নে কৃষ্ণবস্তুর বিকিরণ ব্যাখ্যা করতে বলা হলো। প্ল্যাঙ্ক এক দুঃসাহসী কাজ করে বসলেন। এতদিন যাকে তরঙ্গ বলে আসা হচ্ছে, তাকেই কিনা তিনি কণা হিসেবে ধরতে গেলেন! বললেন, বিদুৎ-চৌম্বকীয় শক্তি নির্গত হয় বিচ্ছিন্ন গুচ্ছ আকারে। এই গুচ্ছেরই নাম কোয়ান্টা। তিনি বললেন, প্রতিটি কোয়ান্টার শক্তি নির্ভর করে শুধুমাত্র এর কম্পাঙ্কের ওপর। আগে মনে করা হত, কোনো বস্তু থেকে সব কম্পাঙ্কের তরঙ্গ সমান হারে নির্গত হয়। কিন্তু সেটা হলে বস্তু থেকে নির্গত শক্তির পরিমাণ হয় অসীম, যা অসম্ভব। এটাই ছিল বিখ্যাত কৃষ্ণবস্তু বিকিরণ সমস্যা। প্ল্যাঙ্ক বললেন, বড় কম্পাঙ্কের তরঙ্গ অপেক্ষাকৃত কম নির্গত হয়। কেন? কারণ হলো, যথেষ্ট বড় কম্পঙ্কের ক্ষেত্রে একটিমাত্র কোয়ান্টার শক্তিই বস্তুতে উপস্থিত মোট শক্তির চেয়ে বেশি। ফলে, বেশি কম্পাঙ্কের (মানে বেশি শক্তির) বিকিরণ নির্গত হয় খুব কম। ফলে নির্গত বিকিরণে শক্তি অসীম আর হয় না। এভাবেই প্ল্যাঙ্ক বড় এক সমস্যার সহজ সমাধান করলেন। তবে প্ল্যাঙ্কের আগে বোলজম্যানও ১৮৮৭ সালে বিচ্ছিন্ন শক্তিস্তরের কথা বলেছিলেন। যাই হোক, পরের দশকগুলোতে তত্ত্বটিকে সমৃদ্ধ করলেন বোর ও তাঁর শিষ্যরা। অবদান আছে আইনস্টাইনেরও। উল্লেখযোগ্য অবদান আছে ডি ব্রগলি, ম্যাক্স বর্ন, ডিরাক, হাইজেনবার্গ, পাউলি, ¯্রডিঙ্গহার ও ফাইনম্যানদেরও। ততদিনে কোয়ান্টাম মেকানিক্সের আজব আজব কা-ে সবার চোখ ছানাবড়া। আইন্সটাইন তো কোয়ান্টাম তত্ত্বের বিরুদ্ধেই চলে গেলেন। সে নিয়ে বোরের সাথে রয়েছে কত মুখরোচক কাহিনি। দ্বি-চির পরীক্ষা ও কণা-তরঙ্গের বহু রূপ একটি দেয়ালে দুটি ছিদ্র আছে। দেয়ালের অপর পাশে আছে একটি পর্দা। এখন দেয়ালে আলো ফেললে দুই ছিদ্র দিয়ে আসা আলো পর্দায় আলো-ছায়ার একটি নকশা তৈরি করবে। জানা কথা। কোথাও খুব অন্ধকার, কোথাও খুব উজ্জ্বল। কোথাও এর মাঝামাঝি অবস্থা। এখন কথা হলো, আলোর বদলে ইলেকট্রন নিক্ষেপ করলে কী হবে? পর্দার শুধু ছিদ্র বরাবর স্থানেই ইলেকট্রনের ধাক্কার রেশ থাকার কথা। কিন্তু না, এবারও নকশা পাওয়া গেল। আরও অদ্ভুত কথা হলো, এক ঝাঁক ইলেকট্রনের বদলে যদি একটিমাত্র ইলেকট্রনও নিক্ষেপ করা হয়, তবুও পাওয়া যায় নকশা। তার মানে ইলেকট্রনটি একই সাথে দুটো ছিদ্র দিয়েই যাচ্ছে! ঠিক তাই। সেটা সম্ভব হচ্ছে কণাটির তরঙ্গধর্মী আচরণের জন্যে। এই পরীক্ষার মাধ্যমেই জানা যায়, কণারাও তরঙ্গের মতো আচরণ করতে পারে। থমাস ইয়ং ১৮০১ সালে প্রথম পরীক্ষাটি পরিচালনা করেন। তবে সে সময় এর মূল গুরুত্ব বোঝা যায়নি। পরবর্তীতে ১৯২৪ সালে ডি ব্রগলি প্রমাণ করেন, সকল জড় পদার্থ তরঙ্গের মতো আচরণ করতে পারে। অনিশ্চয়তা নীতি এ নীতি অনুসারে কোনো কণার অবস্থান ও গতিবেগ একই সাথে নিখুঁত করে মাপা যাবে না। এ দুটো বৈশিষ্ট্যের একটি যত ভালোভাবে পরমিাপ করার চেষ্টা করা হবে, অপরটি হয়ে পড়বে ততই অনিশ্চিত। সাধারণভাবে কণার অবস্থান ও বেগের কথা বলা হলেও আরও অনেকগুলো বিজড়িত রাশির জন্যে এ নীতিট প্রযোজ্য। যেমন কণার শক্তি ও স্থায়িত্ব, বিভিন্ন অক্ষের দিকে ঘূর্ণন, কোনো ক্ষেত্রের শক্তি ও তার পরিবর্তন ইত্যাদি। কোনো কণার অবস্থান বা বেগ জানার জন্যে কণাটিকে পর্যবেক্ষণ করতে হয়। আর সেটা করার জন্যে আলো ফেলতে হয় সেটির ওপরে। কিন্তু কণার আকার যেহেতু ছোট, তাই এর অবস্থান নিখুঁতভাবে জানতে ছোট তরঙ্গদৈর্ঘের আলো দরকার। কারণ, তরঙ্গদৈর্ঘ্যের পরিমাণের চেয়ে সূক্ষ্ম করে কণার অবস্থান জানা যায় না। একন ছোট তরঙ্গদৈর্ঘ্য মানে উচ্চ কম্পাঙ্ক। উচ্চ কম্পাপ্ক মানে উচ্চ শক্তি। তার মানে সূক্ষ অবস্থান জানতে হলে বেশি শক্তির আলো ফেলতে হবে। কিন্তু বেশি শক্তির এই আলো কণাটিকে অনেক বেশি উত্তেজিত করবে। ফলে এর অবস্থান জানা গেলেও বেগ হয়ে পড়বে অনিশ্চিত। আবার বেগের অনিশ্চয়তা কমিয়ে অর্ধেক করতে চাইলে অবস্থানের অনিশ্চয়তা হয়ে যাবে দ্বিগুণ। কোয়ান্টাম এনটেঙ্গেলমেন্ট আইনস্টাইন ব্যঙ্গ করে বলতেন ’স্পুকি অ্যাকশন অ্যাট অ্যা ডিসটেন্স’ বা ’দূর থেকে ভ’তুড়ে কা-’। কোয়ান্টাম এনটেঙ্গেলমেন্ট বা কোয়ান্টাম বিজড়ন প্রক্রিয়ার উদ্ভট ফলাফল নিয়েই তাঁর এই বক্তব্য। কথাটার মানে হলো, দুটি বিজড়িত কণা অনেক দূরে অবস্থান করেও পরস্পর নির্ভরশীল বৈশিষ্ট্যের অধিকারী হতে পারে। একে অপর থেকে যত দূরেই থাকুক, একের অবস্থান, ভরবেগ, ঘূর্ণন ইত্যাদি পুরোপুরি অন্যের ওপর নির্ভর করে। হোক তারা শত শত কোটি আলোকবর্ষ দূরে অবস্থিত। মনে করুন, কোনো স্ফটিক থেকে একটি লেজার রশ্মি নিক্ষিপ্ত হলো, যা একটিমাত্র ফোটন কণাকে ভেঙে দুটো বিজড়িত কণায় পরিণত করতে পারে। এখন দুটো ফোটন যদি দুদিকে রওয়ানা হয়ে যায়, পৌঁছে যায় লক্ষ কোটি আলোকবর্ষ দূরেও, তবু একটির যেকোনো বৈশিষ্ট্য পরিমাপ করা মাত্রই অপরটির বৈশিষ্ট্য জানা যাবে। যেমন একটি যদি স্পিন-আপ কণা হয়, তবে নিশ্চিত করে বলা যাবে, অপরটি হলো স্পিন-ডাউন কণা। যদি জানা যায়, একটি ঘুরছে ঘড়ির কাঁটার দিকে, তবে সাথে সাথে বলে দেওয়া যাবে, অপরটি ঘুরবে ঘড়ির কাঁটার উল্টো দিকে। তাদের দূরত্ব এক সেন্টিমিটার হোক কিংবা তারা মহাবিশে^র দুই আলাদা প্রান্তেই থাকুক সেটা বিবেচ্য নয়। এখানেই আইনস্টাইনের ঘোর আপত্তি। তাঁর মতে, একটি কণার কিছু ঘটলে তার প্রতিক্রিয়া তাৎক্ষণিকভাবে অন্যটির ওপর পড়তে পারে না। কারণ, (আপাত দৃষ্টিতে) লঙ্ঘিত হচ্ছে আপেক্ষিকতা তত্ত্বের অন্যতম একটি নীতি। কোনো তথ্যই আলোর চেয়ে বেশি বেগে যেতে পারে না। কিন্তু ১৯৬৪ সালে পদার্থবিদ জন বেল তাঁর ’বেল অসমতা’র মাধ্যমে প্রমাণ করেন, কণারা এমন পরস্পর-সম্পর্কযুক্ত আচরণ করতে পারে। যদিও তারা থাকে বহু বহু দূর। যে দূরত্বে আলোর চেয়ে দ্রুত কোনো তথ্য পৌঁছতে পারার কোনো কথা নয়। উপরন্ত প্রমাণ করেন, এমন ঘটনা ঘটতে কোনো সময়ই লাগে না। ফলে দূরত্ব কোনো প্রভাবই রাখতে পারে না এক্ষেত্রে। আসলে, কোয়ান্টাম বিজড়ন আপেক্ষিকতা নীতির বিরুদ্ধে যায় না। কারণ, আপেক্ষিকতার তত্ত্ব অনুসারে, কোনো স্থান থেকে অন্য স্থানে আলোর চেয়ে দ্রুত তথ্য সরবরাহ করা সম্ভব নয়। আর কোয়ান্টাম বিজড়ন প্রক্রিয়ায় তথ্য প্রেরণ করা হয় না। এ কৌশল কাজে লাগিয়ে ঠিক আলোর চেয়ে দ্রুত তথ্য প্রেরণের কাজ সম্ভব নয়। পরবর্তীতে অসংখ্য পরীক্ষায় বেল অসমতার পক্ষে প্রমাণ পাওয়া গেছে। কোয়ান্টাম ফ্লাকচুয়েশন এটি অনিশ্চয়তা নীতিরই একটি ফলাফল। আগেই বলেছি, নীতির একটি উদাহরণ হলো কোনো ক্ষেত্রের শক্তি ও তার পরিবর্তন। আমরা যাকে শূন্যস্থান বলি, অর্থাৎ, যেখানো কোনো পদার্থের অস্তিত্ব নেই, সেটাও আসলে ঠিক শূন্য নয়। অনিশ্চয়তা নীতি অনুসারে ক্ষেত্রের শক্তির মান ও তার পরিবর্তন একই সাথে সঠিক করে জানা যাবে না। তার মানে, শূন্যস্থানের কোনো ক্ষেত্রের মান ও পরিবর্তনের হার একই সাথে শূন্য হওয়া সম্ভব নয়। দুটোই শূন্য হওয়া মানে তো একই সাথে দুটোই নিখুঁতভাবে জানা হয়ে গেল। যা অসম্ভব। ফলে, আমরা যাকে শূন্যস্থান বলি সেখানেও অবিরত তৈরি হচ্ছে জোড়ায় কণা। এগুলোকে বলা হয় ভার্চুয়াল কণা।আর এ প্রক্রিয়ার নামই কোয়ান্টাম ফ্লাকচুয়েশন। এক সাথে তৈরি হয় এক জোড়া বিপরতি চার্জের কণা। সৃষ্টির পরমূহুর্তের আবার এরা একে অপরকে বিলীন করে দেয়। পল ডিরাকের আবিষ্কৃত কণা-প্রতিকণার ধর্ম অনুসারে। সংরক্ষণশীলতা নীতির লঙ্ঘন চিরায়ত পদার্থবিজ্ঞান অনুসারে শক্তির সৃষ্টি বা ধ্বংস সম্ভব নয়। সম্ভব শুধু রূপান্তর। কিন্তু অসম্ভবকে সম্ভব করাই কোয়ান্টাম মেকানিক্সের কাজ। ভার্চুয়াল কণা তৈরির সময়ই কণাগুলো তৈরির জন্যে শক্তি পায় কোথায়? এরা সমায়িক সময়ের সংরক্ষণশীলতা নীতি ভঙ্গ করে। ধার করে কিছু শক্তি। অল্প সময় পরে আবার বিলীন হওয়ার মাধ্যমে ফিরিয়ে দেয় সেই শক্তি। তবে বাইরে থেকে শক্তি সরবরাহ করা হলে ভার্চুয়াল কণা বাস্তব কণায় পরিণত হতে পারে। কোয়ান্টাম টানেলিং চলতে চলতে আপনার যদি একটি পুরু দেয়াল এসে যায়, তাহলে আপনার যাত্রা ওখানেই শেষ। কিন্তু অতিপারমাণবিক কণারা আপনার মতো হাল ছাড়ার পাত্র নয়। একটি প্রতিবন্ধকের পেছনে আটকা পড়া কোনো কণিকাকেও প্রতিবন্ধকের অপর পাশে দেখা যাবে তার একটি অশূন্য সম্ভাবনা রয়েছে। এটাও কণা-তরঙ্গের দ্বৈত আচরণের ফল। কণার জন্যে কাজটি যত কঠিন, তরঙ্গের জন্যে ততটা নয়। তেজস্ক্রিয় ক্ষয় প্রক্রিয়া সম্পন্ন হয় এই উপায়েই। নিউক্লিয়াস থেকে বেরিয়ে পড়ে আলফা কণা। পরিমাপের আগে অস্তিত্বহীন? আইনস্টাইন বলতেন, ‘তাহলে আমরা যখন তাকিয়ে থাকি না, তখন কি আকাশে চাঁদ থাকে না?’ কথাটা চাঁদের জন্যে সত্য না হলেও অতিপারমাণবিক জগতে কিন্তু সত্য। পর্যবেক্ষণের আগ পর্যন্ত কণার অস্তিত্বই থাকে না। ২০১৫ সালে নতুন আরেকটি পরীক্ষায় প্রমাণিত হয় এই কথা। অস্ট্রিয়ান পদার্থবিদ অ্যান্ড্রু ট্রাসকট নতুন করে এর প্রমাণ দেন। তিনি বলেন, ‘পরিমাপই সবকিছু। না তাকানো পর্যন্ত কোয়ান্টাম স্তরে বাস্তবতা বলতে কিছুই নেই।’ তাঁর দল পরীক্ষাটি চালান হিলিয়াম পরমাণু দিয়ে। সূত্র: অ্যা ব্রিফার হিস্ট্রি অব টাইম/স্টিফেন হকিং, এফন্যাল ডট জিওভি, ইউঅরিজন ডট এজু, ডিসকভার ম্যাগাজিন, নিউ অ্যাটলাস ডট কম, উইকিপিডিয়া। http://newton.ex.ac.uk/research/qsystems/people/jenkins/mbody/mbody2.html https://en.wikipedia.org/wiki/History_of_quantum_mechanics http://home.fnal.gov/~pompos/light/light_page28.html http://abyss.uoregon.edu/~js/21st_century_science/lectures/lec13.html http://discovermagazine.com/2005/jun/cover https://newatlas.com/quantum-theory-reality-anu/37866/ "],
["quantum-tunneling.html", "অধ্যায় 2 সম্ভাবনা তত্ত্ব, কোয়ান্টাম টানেলিং ও নক্ষত্রের দহন", " অধ্যায় 2 সম্ভাবনা তত্ত্ব, কোয়ান্টাম টানেলিং ও নক্ষত্রের দহন এবারে করব একটু গুরুগম্ভীর আলোচনা। প্রথমেই সম্ভাবনা তত্ত্বের দুয়েকটা কথা। তারপর কোয়ান্টাম মেকানিকসের সাথে এর সম্পর্কের কথা। তারপর বলব সূর্যসহ সব নক্ষত্র কীভাবে টিকে আছে কোয়ান্টাম মেকানিকসের কল্যাণে। মজার ব্যাপার হলো, আমরা সবসময় বলি, মহাবিশ্ব চলে চার প্রকার বল দিয়ে। এর মধ্যে তিনটি বল চলে কোয়ান্টাম মেকানিকসের সূত্র মেনে। কাজ করে প্রামাণবিক জগতে। এরা হলো সবল ও দুর্বল নিউক্লিয় বল ও তড়িচ্চুম্বকীয় বল। আর অপর বল মহাকর্ষ মেনে চলে আইনস্টাইনের সার্বিক আপেক্ষিকতা। যে বল কাজ করে গ্রহ, নক্ষত্র, ছায়াপথ বা তারচেয়ে বড় আকারে বস্তুতে। মজার ব্যাপারটা হলো, নক্ষত্র, ছায়াপথদের অনেক কাজ কিন্তু কোয়ান্টাম মেকানিকসের সূত্র ছাড়া অচল। নক্ষত্রদের আলো দেখে এদের শক্তির বহিঃপ্রকাশ আমরা দেখি। সেই বহিঃপ্রকাশ সম্ভব হত না, যদি না থাকত কোয়ান্টাম মেকানিকস। সম্ভাবনা তত্ত্বের একেবারে প্রাথমিক নমুনা পাওয়া যায় আরব গণিতবিদ আল খলিলির বুক অব ক্রিপ্টোগ্রাফিক মেসেজ বইয়ে। তিনি স্বরবর্ণ ছাড়া ও সহ সব আরবি শব্দের বিন্যাস সমাবেশ করতে চেয়েছিলেন। আল কিন্দি সূচনা করেছিলেন পরিসংখ্যানিক অনুমান, ক্রিপ্টোবিশ্লেষণ ও গণসংখ্যা বিশ্লেষণের। তবে আধুনিক সম্ভাবনা তত্ত্বের আবির্ভাব ঘটে ক্যাসিনোতে। জুয়াড়িদের হাত ধরে। জুয়া খেলায় হার-জিতের প্রতিযোগিতায় এগিয়ে থাকতে সম্ভাবনার চর্চার শুরু। সম্ভাবনা তত্ত্বে গুরুত্বপূর্ণ ভূমিকা রাখেন ষোড়শ শতকের ইতালীয় গণিতবিদ (আসলে বহুবিদ) গেরোলামো কারদানো ও সপ্তদশ শতকের পিয়েরে ফার্মা ও ব্লেইজ প্যাসকেল। তত্ত্বটির অন্যতম গুরুত্বপূর্ণ এক মাইলফলক বেইজের উপপাদ্য। একটি ঘটনা ঘটে গেলে তার ওপর নির্ভরশীল অন্য ঘটনার সম্ভাবনা বের করা যায় এ উপপাদ্য দিয়ে। থমাস বেইজ প্রথম যখন এটি প্রকাশ করেন, গুরুত্বটা কেউ বোঝেনি। কিন্তু আজ কৃত্রিম বুদ্ধিমত্ত্বা, মেশিন লার্নিং, মেডিক্যাল রিসার্চসহ বিজ্ঞানের বড় বড় অনেক শাখা টিকে আছে এরই কল্যাণে। সম্ভাবনাকে বলা হয় অনিশ্চয়তা পরিমাপ করার উপায়। যখন নিশ্চিত করে বলা যায় না একটি ঘটনা ঘটবে কি ঘটবে না, তখনই চলে আসে সম্ভাবনা। সম্ভাবনানির্ভর ঘটনাকে বলে দৈব (random) ঘটনা। অনিশ্চয়তাকে পরিমাপ করার উপায় আছে কয়েকটি। ধরুন, একটি ঝুড়িতে ৩ টি কালো ও ২টি লাল বল আছে। তাহলে না দেখে একটি বল তুললে সেটি লাল হবার সম্ভাবনা ২/৫ বা ৪০% । কালো হবার সম্ভাবনা ৩/৫ বা ৬০%। একইভাবে একটি বিশুদ্ধ ছক্কার গুটি নিক্ষেপ করলে ১ উঠার সম্ভাবনা ১/৬। সম্ভাবনা পরিমাপ করার এ উপায়টিকে বলে সনাতন পদ্ধতি। আরেকটি উপায় হলো প্রায়োগিক বা গণসংখ্যা পদ্ধতি। একে আসলে বলা যায় আরেকটু বৈজ্ঞানিক পদ্ধতি। ধরুন, আমরা জানতে চাই, একটি মুদ্রায় ভেজাল আছে কি না। মানে টস করলে হেড ও টেইল পড়ার সম্ভাবনা সমান কি না। বা নিছক জানতে চাই, কোনটা উঠার সম্ভাবনা কত। এটা জানতে হলে কয়েনটিকে অনেকবার টস করতে হবে। পরিসংখ্যানের একটি নিয়ম হলো, যত বেশি নমুনা নেওয়া হবে, সত্যিকার অবস্থা সম্পর্কে তত ভাল করে জানা যাবে। ধরুন, আমরা ১০০০ বার টস করে ৪৯০টি হেড ও ৫১০টি টেইল পেলাম। তাহলে আমরা বলতে পারি, এই কয়েনে হেড পড়ার সম্ভাবনা ০.৪৯ ও টেইল পড়ার সম্ভাবনা ০.৫১। বুঝতেই পারছেন, ৪৯০ ও ৫১০কে ১০০০ দিয়ে ভাগ দিয়ে পাওয়া যাবে এই সম্ভাবনা। বিজ্ঞান ক্রমশ আগের চেয়ে ভাল ফল পেতে চায়। আগের চেয়ে বড় নমুনা নিয়ে কাজ করে। এভাবেই বিজ্ঞান এগিয়ে যায়। বিজ্ঞানের সাথে সম্ভাবনার এই ধারণাটির মিল এখানেই। ধরুন, আমরা কয়েনের হেড ও টেলের আরও নিখুঁত সম্ভাবনা জানতে চাই। তাহলে বাড়াতে হবে টসের সংখ্যা। ধরুন, ১০,০০০ বার টস হলো। এবারে হয়ত ৪৯২০ ও ৫০৮০ বার যথাক্রমে হেড ও টেইল পড়ল। তাহলে হেড ও টেলের নতুন সম্ভাবনা হবে যথাক্রমে ০.৪৯২ ও ০.৫০৮। দুটি দলের মধ্যে খেলা কে জিতবে সেটা বের করার একটি সরল উপায়ও এটি। যেমন এ পর্যন্ত এল ক্লাসিকো ম্যাচ (বার্সেলোনা ও রিয়াল মাদ্রিদের ম্যাচ) খেলা হয়েছে ২৭৭টি। দুটি দিলই জিতেছে ৯৬টি করে ম্যাচ। ড্র হয়েছে ৮৫টি ম্যাচ। তাহলে পরের ম্যাচে রিয়াল জিতবে তার সম্ভাবনা ৯৬/২৭৭ বা ০.৩৫ বা ৩৫ %। সমান সম্ভাবনা বার্সেলোনার। আর ড্র হবার সম্ভাবনা ৩০%। পরের ম্যাচের ফল হাতে আসার সাথে সাথেই কিন্তু এই সম্ভাবনাগুলো পাল্টে যাবে। মনে রাখতে হবে, এখানে যেটা বললাম, এটা কিন্তু সম্ভাবনা বের করার খুব সরল একটি উপায়। সম্ভাবনার ব্যাখ্যাও নানান রকম হতে পারে। ধরুন, একটি রাস্তায় ট্রাক দূর্ঘটনার সম্ভাবনা ০.০১%। এর একটি ব্যাখ্যা হলো, এখানে প্রতি ১০০টি ট্রাক চলাচল করলে গড়ে একটি দূর্ঘটনা ঘটে। বাংলাদেশ দলের টেস্ট ম্যাচ জেতার সম্ভাবনা ১০% হলে গড়ে প্রতি ১০ ম্যাচে একটি ম্যাচে জয় আসবে। উচ্চতর পরিসংখ্যানে সম্ভাবনাকে বের করা হয় গাণিতিক ফাংশন দিয়ে। ফাংশন থেকে পাওয়া মানকে গ্রাফে বসিয়েও সহজে দেখা যায়। বিচ্ছিন্ন চলকের ক্ষেত্রে উলম্ব দাগ আর অবিচ্ছিন্ন চলকের ক্ষেত্রে কার্ভের ক্ষেত্রফল সম্ভাবনা প্রকাশ করে। কার্ভকে অনেক সময় তরঙ্গ বা তরঙ্গের অংশবিশেষ হিসেবে চিন্তা করা যায়। চিত্র ১ ও ২: বিচ্ছিন্ন ও অবিচ্ছন্ন চলকের সম্ভাবনা বিন্যাস পাশাপাশি বসাতে হবে হুট করেই এই সম্ভাবনা ঢুকে পড়ে কোয়ান্টাম মেকানিকসের জগতে। নিউটনীয় বলবিদ্যা অনুসারে বস্তুর আদিবেগ ও বেগ বৃদ্ধির হার জানলে আমরা বলতে পারব নির্দিষ্ট সময় পরে বস্তুটি কোথায় থাকবে। কিন্তু কোয়ান্টাম বলবিদ্যায় নিশ্চিত করে বলা যায় না বস্তুকণাটি কত সময় পরে কোথায় চলে গেল। বস্তুর অবস্থান নির্ধারণ করে স্রডিঙ্গারের তরঙ্গ সমীকরণ। একগুচ্ছ আলাদা আলাদা জায়গায় থাকার সম্ভাবনা পাওয়া যায় বর্ন রুল থেকে। এই রুল বা নিয়ম বলছে, প্রতিটি সম্ভাব্য জায়গায় থাকার সম্ভাবনা পাওয়া যায় তরঙ্গ ফাংশন থেকে পাওয়া বিস্তারকে বর্গ করে। কোয়ান্টাম মেকানিকসের আবির্ভাবের আগেই কণার সম্ভাবনাধর্মীতা টের পাওয়া গিয়েছিল ১৮০১ সালে থমাস ইয়ংয়ের দ্বি-চির পরীক্ষার মাধ্যমে। একটা সরু দেয়ালের কথা কল্পনা করুন, যাতে দুটি সমান্তরাল ও সরু ছিদ্র আছে। এই ছিদ্রদের ভেতর দিয়ে কণা নিক্ষেপ করলে কী হবে তা দেখার আগে চলুন দেখি আলো ফেললে কী হয়। দেয়ালের এক পাশে একটি নির্দিষ্ট রংয়ের এর আলো ফেলুন। আলোর রং নির্দিষ্ট হওয়ায় এর তরঙ্গদৈর্ঘ্যও নির্দিষ্ট। এখন বেশির ভাগ আলোই দেয়ালে বাধা পাবে। কিন্তু কিছু আলো ছিদ্র ভেদ করে ওপারে চলে যাবে। ধরুন যে দেয়ালের ওপারে, আলো থেকে উল্টো দিকে একটি পর্দা রেখে দিলেন। এই পর্দার যে কোনো বিন্দুতে দুই ছিদ্রের আলোই পৌঁছাবে। কিন্তু সে বিন্দুগুলোতে আলো পৌঁছানোর ক্ষেত্রে দুটি আলাদা ছিদ্র দিয়ে যাওয়া আলোকে ভিন্ন পরিমাণ দূরত্ব পাড়ি দিতে হবে। অতিক্রান্ত দূরত্ব ভিন্ন হওয়াতে দুই ছিদ্র দিয়ে যাওয়া তরঙ্গ দুইটি পর্দায় পৌঁছেও ভিন্ন দশায় থাকবে। কিছু জায়গায় এক তরঙ্গের খাঁজ অপর তরঙ্গের চূড়ার সাথে মিলে যাবে। এক্ষেত্রে দুটি তরঙ্গ একে অপরকে বিলীন করে করে দেবে। অন্য জায়গায় দুটি তরঙ্গের চূড়া ও খাঁজরা সমান তালে চলবে (একটির চূড়া অপরটির চূড়া বরাবর থাকবে)। এ কারণে তরঙ্গের শক্তি বেড়ে যাবে। তবে বেশিরভাগ জায়গায়ই এই দুই অবস্থার মাঝামাঝি ঘটনা ঘটবে। এর ফল, আলো- আঁধারির কিছু বৈশিষ্ট্যময় নকশা চোখে পড়বে। চিত্র ৩ দ্বি-চির পরীক্ষায় উপরের ও নিচের ছিদ্র দিয়ে পর্দার বিভিন্ন উচ্চতায় পৌঁছা তরঙ্গের দূরত্ব ভিন্ন হওয়ায় কোথাও তরঙ্গ একে অপরেকে শক্তিশালী করে, আবার কোথাও একে অপরকে নাকচ করে দেয়। এই ব্যতিচারের ফলে তৈরি হয় একটি নকশা। মজার ব্যাপার হল, আপনি যদি আলোক উৎসের বদলে কণা নিঃসারকও (যেখান থেকে নির্দিষ্ট গতিসম্পন্ন কণা যেমন ইলেকট্রন নির্গত হবে) ব্যবহার করেন, তবুও একই ধরনের নকশা পাওয়া যাবে। (কোয়ান্টাম থিওরি অনুসারে ইলেকট্রনকে যদি নির্দিষ্ট বেগ দেওয়া হয় তবে এর জড় তরঙ্গের নির্দিষ্ট তরঙ্গদৈর্ঘ্য থাকবে।) মনে করুন, আপনি একটি চির বন্ধ রেখে দেয়ালের দিকে ইলেকট্রন ছুঁড়ে দিলেন। বেশির ভাগ ইলেকট্রনকে দেয়াল থামিয়ে দেবে। কিন্তু কিছু ইলেকট্রন চির ভেদ করে ওপাশের পর্দায় পৌঁছবে। মনে হতে পারে যে দেয়ালে দ্বিতীয় আরেকটি চির খুলে দিলে পর্দার প্রতিটি বিন্দুতে আঘাত হানা ইলেকট্রনের সংখ্যা আরও বেশি হবে। কিন্তু আরেকটি চির খুলে দিলে দেখা যায়, কিছু বিন্দুতে ইলেকট্রনের সংখ্যা বেশি, আবার কোনোটায় ইলেকট্রনের সংখ্যা খুব কম। মনে হচ্ছে যেন ইলেকট্রনের মধ্যেও আলোর মতোই ব্যতিচার হচ্ছে, যা তরঙ্গের বৈশিষ্ট্য। কণার নয়। এবার কল্পনা করুন, চির দুটি দিয়ে একটি করে ইলেকট্রন প্রবাহিত করা হল। এবারেও কি ব্যতিচার ঘটবে? মনে হতে পারে, প্রতিটি ইলেকট্রন দুটি চিরের যে কোনো একটি দিয়ে পার হবে। ফলে ব্যতিচার ঘটার কথা নয়। কিন্তু বাস্তবে একটি করে ইলেকট্রন পাঠানো হলেও ব্যতিচারের নকশা দেখা যায়। তার মানে প্রতিটি ইলেকট্রন একই সাথে দুটো চির দিয়েই যাচ্ছে! ব্যতিচার ঘটাচ্ছে নিজের সাথেই। দ্বি-চির পরীক্ষার মাধ্যমেই কণার অবস্থানের সাথে সম্ভাবনার যোগসূত্র পাওয়া যায়। ম্যাক্স বর্ন পরবর্তীতে সেটাকে তরঙ্গের বিস্তারের সাথে সম্পর্কে দেখিয়ে সূত্র প্রদান করেন। ৩ নং চিত্রে আলোর ব্যতিচারে সাদার পরিমাণ যত বেশি, সেখানে কণাটি থাকার সম্ভাবনা তত বেশি। (ব্যতিচারের নকশাকে উপরের সম্ভাবনা বিন্যাসের কার্ভের সাথে মিলিয়ে দেখুন)। এবার দেখা যাক কোয়ান্টাম মেকানিকসের সাথে সূর্যের আলোর কী সম্পর্ক। সূর্যসহ নক্ষত্রদের কেন্দ্রে হাইড্রোজেনরা যুক্ত হয়ে আরও বড় পরমাণু হিলিয়াম তৈরি করে। এই প্রক্রিয়া চলার সময় কিছু ভর আলো ও তাপ আকারে অবমুক্ত হয়। এই আলো ও তাপ সূর্য থেকে বেরিয়ে আসতেই প্রয়োজন পড়ে কোয়ান্টাম মেকানিকসের অবিশ্বাস্য এক কৌশল। ধরুন, একটি পাহাড়ের পাদদেশে একটি বল আছে। ধরি, বলটির গতিশক্তি ১০০ জুল। পাহাড়ের বিভব শক্তি ১০ জুল হলে বলটি সহজেই পাহাড়টি পার হয়ে যাবে। চিরায়ত গতিবিদ্যা অনুসারে গড়িয়ে দিলে বলটি পাহাড় পার হবে তার সম্ভাবনা ১০০%। কিন্তু পাহাড়ের উচ্চতা আরও বেশি হলে বিভব শক্তি বাড়বে। ধরুন ২০০ জুল হলো। এবার আর বলটি পাহাড় পার হতে পারবে না। সম্ভাবনা শূন্য। কিন্তু কোয়ান্টাম মেকানিকসে বলের একটি তরঙ্গ ফাংশন আছে। ফলে তরঙ্গ আকারে বলটি পাহাড়ের অপর পাশে চলে যাওয়ার একটি অশূন্য সম্ভাবনা আছে। এই ঘটনারই নাম কোয়ান্টাম টানেলিং। গাণিতিক সমীকরণ দিয়ে বিষয়টা আরও বেশি সহজে বোঝা যায়। তরঙ্গের সাথে সম্ভাবনা তত্ত্বকে মিলিয়ে চিন্তা করলেই এটা বোঝা যায়। চিত্র ৪ ও ৫ অন্য একটি বাস্তব উদাহরণ চিন্তা করি। প্রোটন খুব স্থিতিশীল একটি কণা। এর গড় আয়ুর নিম্নসীমাই ১০^৩৩ বছর। তার মানে, এক বছরে একটি প্রোটন কণা ক্ষয় হবে তার সম্ভাবনা ১০^(-৩৩)। অনেক অনেক ছোট একটি সংখ্যা। অল্প কয়েকটি প্রোটন কণা বিবেচনা করলে কোনো প্রোটনকে ক্ষয় হতে দেখা যাবে না। তবে যথেষ্ট বেশি পরিমাণ প্রোটন নিয়ে পরীক্ষা চালালে বছরে কয়েকটি প্রোটন কণাকে ভাঙতে দেখা অসম্ভব নয়। মনে রাখতে হবে, উপরে উল্লিখিত সময়টি প্রোটনের গড় আয়ু। সব প্রোটনের আয়ু সমান নয়। সংক্ষিপ্ত কথা হলো, সম্ভাবনা অল্প হলেও বেশি জিনিস নিয়ে কাজ করলে অল্প সম্ভাবনার ঘটনাও ঘটতে পারে। সূর্যের কেন্দ্রে প্রতি সেকেন্ডে ৪ × ১০^৩৮ টি প্রোটন (হাইড্রোজেন) কণা মিলিত হয়ে হিলিয়াম তৈরি করে। প্রতিটি প্রোটন সেকেন্ডে প্রায় ৫০০ কিমি. বেগে ছোটাছুটি করে। সূর্যের কেন্দ্রে ঘনত্ব কিন্তু অনেক বেশি। সোনার ঘনত্বের প্রায় ১০ গুণ। ফলে প্রোটন-প্রোটন সংঘর্ষ ঘটে হরহামেশা। প্রতি সেকেন্ডেই বিলিয়ন বিলিয়ন সংঘর্ষ ঘটে। ফিউশন বিক্রিয়ার মাধ্যমে প্রোটনরা যুক্ত হয়ে হিলিয়াম তৈরি করে আলো ও তাপ তৈরির জন্য অল্প কিছু প্রোটনরা মিলিত হলেই যথেষ্ট। সূর্যে প্রায় ১০^৫৭ টি প্রোটন আছে। এর মধ্যে প্রতি ১০^২৮টির একটি অন্য একটির সাথে মিললেই হয়। কিন্তু প্রোটনের বেগের বিপরীত আছে আরেকটি নিয়ামক। প্রোটন একটি (ধনাত্মক) চার্জধারী কণা। ফলে কণাগুলো একে অন্যকে করে বিকর্ষণ। তাহলে হিসেব করে দেখতে হবে, এই বিকর্ষণ এড়িয়ে প্রোটনরা নিজেদের সাথে যুক্ত হতে পারে কি না। হিসেব বলে, এতটা গতিশক্তি প্রোটনের নেই। কিন্তু ফিউশন তো হচ্ছে। কিন্তু কীভাবে? আরও গভীর স্তরের এই কণাগুলো নিছক কণা হিসেবে আচরণ করে না। প্রতিটি প্রোটন এক একটি কোয়ান্টাম কণা। প্রতিটির আছে তরঙ্গ ফাংশন। বৈদ্যুতিক চার্জ তাদেরকে দূরে রাখলেও এরা তরঙ্গমালা প্রবাহিত করে একে অপরের কাছে চলে আসবে তার একটি অশূন্য সম্ভাবনা আছে। আর যেহেতু সূর্যে আছে বহু বহু (আগে উল্লিখিত) কণা, তাই তাদের মধ্যে অনেকেই (১০^২৮ টিতে একটি) একে অপরের কাছে চলে আসে। চিত্র ৬ কোয়ান্টাম টানেলিং না থাকলে তাই নক্ষত্ররা আলো দিতে পারত না। মহাবিশ্বের বেশিরভাগ অংশ হত অন্ধকার, শীতল। আর সেজন্যেই গ্রহ-নক্ষত্ররা শুধু সার্বিক আপেক্ষিকতা দিয়ে চলছে বিষয়টি ঠিক না নয়। বড়-ক্ষুদ্র সব জগতের কাজেই প্রত্যক্ষ বা পরোক্ষভাবে ভূমিকা রাখছে কোয়ান্টাম তত্ত্ব। সূত্র: প্রিপোস্টারাসিউনিভার্স ডট কম, কোয়ান্টা ম্যাগাজিন http://www.preposterousuniverse.com/blog/2014/07/24/why-probability-in-quantum-mechanics-is-given-by-the-wave-function-squared/ https://www.quantamagazine.org/where-quantum-probability-comes-from-20190909/ https://www.forbes.com/sites/ethansiegel/2015/06/22/its-the-power-of-quantum-mechanics-that-allow-the-sun-to-shine/ https://www.theguardian.com/science/life-and-physics/2014/oct/19/understanding-quantum-tunnelling https://phys.libretexts.org/Bookshelves/University_Physics/Book%3A_University_Physics_(OpenStax)/Map%3A_University_Physics_III_-_Optics_and_Modern_Physics_(OpenStax)/07%3A_Quantum_Mechanics/7.07%3A_Quantum_Tunneling_of_Particles_through_Potential_Barriers http://hyperphysics.phy-astr.gsu.edu/hbase/Particles/protondec.html "]
]
